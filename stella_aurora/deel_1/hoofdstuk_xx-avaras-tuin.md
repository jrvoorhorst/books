# Avara's tuin

De eerste keer dat Lily de lichttuin zag, leek het alsof ze een droom binnenliep. Bloemen die glansden als sterren stonden in perfecte cirkels langs kronkelende paden. Hun licht weerkaatste in kleine vijvers waar het water zo stil stond dat het wel van glas leek.
Tussen de bloemen bewoog een slanke gestalte, haar jurk zo licht als morgendauw. Haar handen streken over de bloemen alsof ze elk blaadje apart zegende. Waar ze langskwam, leek het licht helderder te worden.
"Welkom in mijn tuin." De vrouw draaide zich om en glimlachte naar Lily. Haar stem was zacht als het ruisen van bladeren. "Ik ben Avara, de hoedster van het licht."
Lily's hart klopte sneller. De sterren op haar eigen jurk leken op te lichten in antwoord op de stralende bloemen.
"De bloemen," fluisterde ze. "Ze zijn zo mooi."
Avara knikte. Ze maakte aanstalten om weg te lopen, maar draaide zich halverwege weer om, als een blad dat door de wind werd teruggebracht. "Zal ik je mijn tuin laten zien? Nu je er toch bent..." Haar stem klonk tegelijk uitnodigend en aarzelend. "Ik noem het de lichttuin".
Lily bestudeerde de vrouw voorzichtig. Er was iets aan haar dat ze niet kon duiden. Ze was niet jong, maar ook niet oud. Niet vrolijk, maar ook niet onvriendelijk. Het was alsof ze naar een schilderij keek dat net niet helemaal af was. Maar de betovering van de tuin was sterker dan haar twijfel.
"Ja, graag," zei ze. "Wat maakt deze tuin zo bijzonder?"
Er kwam een glans in Avara's ogen. "Hier groeien sterrenbloemen," zei ze, en trots kleurde haar stem. "Mijn moeder plantte de eerste, en ik heb de tuin steeds verder laten groeien." 
Lily liet haar blik dwalen. Overal stonden bloemen, zo wonderlijk dat ze haar adem inhield. Kleine, tere bloemetjes die glansden als dauwdruppels in het eerste morgenlicht. Grotere bloemen in een lichtblauw zo helder dat ze bijna doorschijnend leken. Tussen de cirkels groeide een soort mos dat ze nog nooit had gezien, dat zacht gloeide in de schemering.
De geuren die opstegen waren warm en krachtig, als zonlicht dat in parfum was gevangen. Lily snoof diep, en voor ze het wist rolde er een traan over haar wang. Plotseling zag ze zichzelf weer als klein meisje, helpend in moeders tuin, tussen de zoemende bijen en de geurende bloemen. Die tijd leek nu heel ver weg.
"Dat doen alle bezoekers," zei Avara zacht. "Hoewel..." Er klonk iets eenzaams in haar stem. “Het is lang geleden dat hier een bezoeker kwam."
Lily keek nog eens om zich heen en werd stil. Zoveel bloemen, zoveel kleuren en geuren. Het was een betoverende plek. 
"Het moet veel werk zijn," zei ze zacht, "om dit allemaal te onderhouden."
"Kom," zei Avara, en haar stem klonk opeens levendiger. "Laat me je de Lichtkamer laten zien."
Ze leidde Lily langs een smal pad dat ze eerst niet had opgemerkt. Hier groeiden de bloemen in verschillende tinten zilver en wit, als sterren aan een nachtelijke hemel. In het midden stond een klein klein paviljoen van wit marmer. Lily keek eens goed, het marmer van de  pilaren was versierd met bloemen en sterren. In het dak zat een glazen koepel zodat het er niet helemaal donker was. 
Midden in het paviljoen zag ze een ronde vijver. Het water was zo stil dat het oppervlak wel zwart leek. In het midden van de vijver zag Lily de grootste bloem die ze ooit gezien had. De intense blauwe kleur deed pijn aan haar ogen, alsof ze rechtstreeks naar de hemel keek.
De sterren op Lily's jurk twinkelden feller, alsof ze reageerden op de aanwezigheid van de reuzenbloem. "Mag... mag ik dichterbij kijken?" fluisterde ze.
Avara glimlachte. "Natuurlijk. Dit is wat ik je wilde laten zien. Dit is een Caelumina, één van de drie die nog bestaan." Haar stem werd ernstiger. "Ik ben haar hoedster. Als ik haar niet verzorg, als ik het water niet goed houd…."  
Ze liepen verder, de tuin in. Langs verborgen paadjes met de wonderlijkste bloemen. Door kleine poortjes in dichte heggen, tot ze op een stille plek stonden waar een enkele boom als wachter bij de bijna lichtgevende bloembedden stond. 
Hier komen de bloemen 's nachts tot leven," fluisterde Avara. "Dan dansen ze in het maanlicht." Ze streek met haar hand langs een ranke stengel. "Tenminste... dat deden ze vroeger."
Lily keek op. Er klonk iets in Avara's stem dat haar hart raakte - een soort verdriet dat ze herkende. Maar voor ze er iets over kon vragen, was Avara al doorgelopen naar een cirkel dicht bij de boom.
"En dit..." Avara's stem werd weer lichter, "dit is waar de dauwbloemen groeien. Kijk maar." 
Lily boog zich voorover. Tussen de blaadjes zag ze kleine kristallen, als bevroren tranen. Ze wilde er één aanraken, maar Avara pakte snel haar hand.
"Voorzichtig," zei ze. "Ze zijn... heel breekbaar. Het heeft me jaren gekost om ze zo te krijgen."
Lily trok haar hand terug. Er was iets in de manier waarop Avara de bloemen bekeek dat haar deed denken aan... aan wat eigenlijk? 
Een windvlaag deed de bloemen even bewegen, en heel even zag Lily iets vreemds. Waar de wind langs kwam, leek het alsof de perfectie van de tuin even verstoorde, als een rimpeling in een glad wateroppervlak. Maar toen ze nog eens keek, was alles weer precies zoals het hoorde.
"Ze hebben iemand als jij nodig," zei Avara, en nu klonk de eenzaamheid duidelijker in haar stem. "Iemand die hun licht begrijpt." Ze strekte haar hand uit. "Zal ik je leren hoe je ze moet verzorgen?" Er blonk een vreemd lichtje in haar oog, maar Lily zag het niet. Ze zag ook niet hoe Avara net te lang naar haar keek als naar iets dat ze heel graag wilde hebben. 
Lily knikte gretig, en zag dat ze alweer bij de poort was waar ze de tuin binnengekomen was. Nu pas zag ze hoe bijzonder die eigenlijk was: een hoge boog van verweerd koper, helemaal begroeid met klimplanten die kleine, lichtgevende bloemetjes droegen. De bloemetjes groeiden niet overal even dicht - sommige plekken waren kaler, waardoor je de groene uitslag op het koper kon zien. 
Ze keek nog eens goed om zich heen. Tussen de grote cirkels met bloemen stonden hier en daar oude beelden van vogels en andere dieren, sommige half overwoekerd door het lichtgevende mos. Een hert miste een oor, en de vleugel van een stenen uil was een beetje afgebrokkeld. Het gaf de tuin iets prettigs ouds, alsof ze al heel lang bestond en veel verhalen kon vertellen.

Terwijl ze verder liepen, zag Lily dat niet alle paden even recht waren als ze eerst had gedacht. Sommige maakten een kleine kronkel om een oude boom heen, of volgden de natuurlijke glooiing van de grond. Het maakte de tuin alleen maar mooier, vond ze.
De sterren op haar jurk gloeiden zachtjes, maar één heel kleine ster, helemaal aan de rand, doofde zonder dat iemand het merkte.
Terwijl ze door de tuin liepen voelde Lily twee verlangens strijden. De wens om hier te blijven, in deze betoverende tuin vol geheimen, en de gedachte aan Theo, die trouw buiten wachtte. Na alle moeilijkheden was het verleidelijk om op deze rustige plek tot rust te komen.

"Mag ik morgen weer komen kijken?" De woorden waren eruit voor ze er echt over na had gedacht.

De ogen van Avara lichtten op en ze vroeg: “wil je mij dan helpen met het inrichten van een nieuwe cirkel?”. “Dat wil ik wel”, zei Lily, “maar dat moet ik ook bespreken met Theo. We zijn samen op weg. Ik laat het morgen na zonsopgang weten. 

Terwijl ze door de poort, die rijk versierd was met bloemen en bladeren, in alle vormen en maten, naar buiten liep, voelde ze een blijdschap die ze lang niet had gevoeld. Hier voelde ze zich thuis.. 
